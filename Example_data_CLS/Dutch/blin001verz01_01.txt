GEBRUIKT EXEMPLAAR exemplaar universiteitsbibliotheek Leiden, signatuur: 1284 D 18   ALGEMENE OPMERKINGEN Dit bestand biedt, behoudens een aantal hierna te noemen ingrepen, een
        diplomatische weergave van Verzamelde stilte van  Oda Blinder uit 1981. Oda Blinder is een pseudoniem van
        Yolanda Corsen. Het werk bevat een nawoord van Luc Tournier.   REDACTIONELE INGREPEN Bij alle gedichten zonder kop is tussen vierkante haken de eerste regel van het gedicht als kop toegevoegd.   Bij de omzetting van de gebruikte bron naar deze publicatie in de dbnl is een aantal delen van de
    tekst niet overgenomen. Hieronder volgen de tekstgedeelten die wel in het origineel voorkomen
    maar hier uit de lopende tekst zijn weggelaten. Ook de blanco pagina's (p. 2, 10, 24, 30, 52,
    68, 82, 138, 144 en 170) zijn niet opgenomen in de lopende tekst.   
[pagina 1]
 Verzamelde stilte   
[pagina 3]
 Oda Blinder Verzamelde stilte Proza en gedichten Met een nawoord van Luc Tournier Meulenhoff Amsterdam   
[pagina 4]
 Deze uitgave werd mede mogelijk gemaakt door financiële steun van de Sticusa. Copyright © 1981 by erven J. Corssen and Meulenhoff Nederland by, Amsterdam Grafische vormgeving Joost van de Woestijne Druk Nauta by, Zutphen isbn 90 290 12749   
[pagina 5]
 Inhoud 
   
[pagina 6]
 
   
[pagina 7]
 
   
[pagina 8]
 
   
[pagina 9]
 
 2007 dbnl / erven Yolanda Corsen   Oda Blinder, Verzamelde stilte.
        Meulenhoff, Amsterdam 1981   DBNL-TEI 1 Ontwaakt uit een octopusslaap, de droomarmen nog uitgestrekt ter omhelzing van elke realiteit, baadt zich de pasgeboren dag in de groene vertwijfeling der mensheid. De waanzinnige is de dag vóór geweest; nu bindt hij een koord om de halsstarrige nek, welke krachtig weerstand biedt. Elke achtergrond is te veel, elk bezit te weinig voor deze mens die nóch zichzelf, noch een andere vinden kan in de landstreken alleen door hem ontdekt. Wel put hij rust uit de chaotische zinnelijkheid van zijn dorst maar de nietigheid ervan dompelt hem telkens opnieuw in de hevige branding van zijn bestaan. Met de zekerheid elke twijfelaar eigen, grijpt hij naar de misstappen van het lot om zijn trage weg te kunnen volgen. Brandt de zon nu zó erg, of is het misschien de denk-beeldige hitte der verliefdheid die hem nog steeds onder de voetzolen pijnigt? Verloren in de enge gewaarwording van een prikkelende liefdezon, strompelt hij loom verder. De stilte ontfermt zich over hem en vangt gewillig de hortende staccato's die zijn verschroeide lippen weg-werpen. Het alarmsignaal brengt abrupt een eind aan zijn drankzucht door het licht uit alle bokalen te doven; ofschoon deze duisternis over het algemeen een vriendelijke gast is, voelt de mens zich toch langzaam, maar zeker, verlagen tot de focus van zijn eigen imperfectie. Voor de krankzinnige is dit andersom. Vele levens verlenen hem het uitzicht, zowel in het verleden als in de toekomst. Slechts één ervan wordt door hem gekozen, vertroeteld, als het ware met meisjeshanden beschermd en zorgvuldig opgeborgen in de ruimte van het onderbewustzijn, waar verloren ogen - draaimolens van aandoeningen - elke uitstraling der zinnen belemmeren. Achter elk verlies groeit de beboste stugheid van het materialisme waarin deze door hallucinatie verdwaasde mens doelloos ronddwaalt. Zijn open mond, versierd met de dreigende witheid der tanden, is als een open klacht tegen de beschaafde wereld. Zelfs de jury kan hij overtuigen dat hij met knokige handen de schuldigen heeft vermoord op bevel van onze beschaving. Als de zwaarte van zijn pupillen aangetast is, wordt zijn potentie lamgelegd door het mechanisme van deze tijd. De besmetting echter is veeleisend en kiest een prooi uit onder zwaargebouwde of licht van harte slachtoffers. Tot zover het uiterlijk. Tussen het verleden en de toekomst grauwen de contouren van handen, die te grote lasten moeten torsen naar een eeuwigheid, waarin elk moment zoekt raakt door overdreven angsten. Rode fragmenten uit een groene episode van dit tijdloos bestek gruwelen langs de zelfkanten van een spookachtig leven, waarvan grillige silhouetten op explosieve krachten rusten. Zinloos lijkt me een tirade op elk verweer jegens de beslommeringen, die het alles ontwortelend verlangen naar verlossing van een weloverwogen afscheid, onherroepelijk door de sintels der vergetelheid tracht te ontzenuwen. Hierdoor leeft de toevallige hoop der onderdrukking die volgens elk levenspatroon kleine of grote figuren aaneenschakelt, demonteert of verminkt naar gelang de bekwaamheid der kunstenaar. Roerloos liggen de doorbloede nagels te wachten op de fatale - en of op de allesomvattende kus, die alhoewel ze dodelijk kan zijn, liever geacht wordt dan dit steriel bezit. De nagels, ze klauwen in het moeras van hun liefde angstig om de tijd, die hetzij uit wraakzucht of door pure onhandigheid even kortstondig is in het verdwijnen, als de verdrijving door de dag van de nacht. Toch is de eindpaal dichter in zicht. Fladderende libellen zullen hun het symbolisch eind onthullen, maar het hart dat jong is en dat de doornen van
een verdord gemoed nog niet kent, zal alles in één hijgend vermoeden verwachten. Ook het onmogelijke. Het eind? Hoe kan er een eind zijn, wanneer het begin nimmer plaats heeft gevonden? Kunnen deze twee handen, deze tintelende vingertoppen naar elkaar reikend ooit ophouden te bestaan? Ophouden, de ene het volle leven van de andere te verbergen, zodat zelfs de tere, ragfijne behoeften zich kunnen nestelen in het donzig vlees, dat een gekristalliseerd begrijpen is? Wankelend dwalen de verloren handen verder, altijd verder waar geen geluid, geen armoede, geen rijkdom, geen behoeften, zelfs geen angst of vreugde, geen zekerheid of twijfel meer bestaan. Alleen deze tot verdwijnen gedoemde stille handen. Zullen deze vingertoppen nooit meer het voorwerp van hun begeerten strelen? Zullen hun sappig zweet en onuitroeibaar besef van een naderende dood, van geboorten, rijpen en verflensen, nooit een plaats vinden in het bodemloos verzet van hun gewaand bezit? Borrelend dwingt de lavastroom in hun onbesuisd weten, borrelend als het vloeien van hun bloed, waartegen niets is bestand. De losgewoelde hartstochten rukken uit elkaar om een niet te verklaren angst voor ontplooiing. Hoe lang zal dit langzaam maar zeker wegsterven nog duren? Een dag?, een nacht, een eeuwigheid misschien? Hoelang zullen deze dooraderde handen nog eenmaal elkander voor het laatst kunnen omklemmen als de vereeuwigde strohalmen der kakelende massa? Naarmate eb en vloed elkaar afwisselen, naarmate deze ongetemde wind hun lichaam betast, ontkleed, en hun naakte liefde onbeschaamd aan een meedogenloze wereld ter goed- of afkeuring toont, groeit de zekerheid van het verdwijnen, een verdwijnen zo subtiel als het opengaan van een bloemknop, een verdwijnen, dat zich elk ogenblik geruisloos neerbuigt op de melancholie der tijden. Alleen deze stilte die hen, deze handen, een rust of wanhoop op de beproefde begeerten stempelt, zal niet een eind maken aan de verre horizon van hun vernietigende drang. Deze stilte zal het eeuwig jong zijn, het brandend, bruisend bewust liefhebben, dat gevoelig is als een sidderaal, blijven beschermen. Alleen de stilte is zo minzaam. De wind, de bomen, de barende nacht uit wiens schoot de dag geboren zal worden, zijn wraak-zuchtige elementen voor deze twee zeer verschillende maar elkaar zo liefhebbende handen. Naarmate de nacht zich van zichzelf ontdoet en de dag wakker schudt, klemmen deze met lasten getorste handen zich aan elkaar alsof dit vastklemmen enig verschil kan maken, enige verandering kan brengen in de geboorte van de ochtendblankheid. Sintels steken de vingers, bloed stroomt langs de tot berstens toe gevulde nagels, lichamen kronkelen zich als gepijnigde reptielen maar de dag breekt meedogenloos aan, de buik van de nacht in barensweeën kreunt om de dag voort te brengen. Gekluisterd in deze pijnlijke bevalling gillen de handen; zij worden echter niet van
hun pijnen verlost. Integendeel. Radeloze woede en smart omsingelen hun hunkering. Tevergeefs trachten ze elkaar te behouden, te benaderen, één te worden, elkaar desnoods te bevruchten om een zwangerschap te scheppen. Het kan hen niet schelen of er gedrochten of een schoonheid de vruchten zullen plukken als ze nú maar één kunnen zijn, als dit wegsterven maar eenmaal zal ophouden voort te woekeren. Tevergeefs trachten enige late vogels hun onschuldig gekwetter vreugdevol uit te zingen om de mogelijke nestjes van deze twee verliefde handen, maar hun juichend en zo diep meelevend gezang wordt verpletterd door harde voetstappen vanuit een wereld, welke nóch deze gevleugelde vrienden nóch de geliefden wensen te ontmoeten. Harde voetstappen, bronzen, vernietigende, versteende voetstappen der conventionele samenzweerders van een maatschappij, die alles maar dan ook alles wat subtiel, abstract, broos en breekbaar is zou wensen te vernietigen, verpulveren totdat alleen maar een laagje as, een nietig stoffig weten, het bestaan van dat sublieme zal blijven verte-genwoordigen, zolang het echter niet door de sterke passaat in het oneindige wordt meegevoerd. Zolang deze bijtende zolen hen niet bereikt hebben, zweven ze op de gouden koorden van een hoop die even schitterend als verloren is. Toch zijn ze ondanks deze schittering in de zwarte nacht verdwaald. Hun ogen, loom van een vergeefs zoeken, kunnen zelfs hun naar elkaar zoekende handen niet vinden. Slechts de bloeiende witheid der oleanders, ongerept
in hun maagdelijkheid, verlichten hun weg, bespieden hen met weke ogen als een nectar, door mensenlippen wel beproefd, maar nooit leeggedronken. Wát een stille wereld en wát een onmacht, dit samenzijn, alleen verlicht door bloeiende oleanders die als standbeelden in een nevelige slaap gehuld wachten op de terugkeer van de verlegen zich wegschuilende maan. Misschien wachten deze witte vlinders op de ontwaking der zoekende handen, een ontwaking die zelfs de wit-tintelendste dromen niet kunnen bezoedelen, omdat hun slaap reeds vereeuwigd is. Een ontwaking misschien voorbereid door druilregens, door nachtvlinders, door stofwolken, tot berstens toe gespannen. Dit gespannen wachten herinnert hen aan hun bijna niet meer waarneembare ademhaling, die als een zacht briesje regelmatig terugkeert. Gruzelementen van pijnlijke gevoelens liggen vóór hun één-zijn. Wát benijden ze de zwarte vlinders, de vleermuizen, de pijnbomen, zelfs de ritselende hagedissen. Hóe benijden ze zelfs de doorsnee levensgezellen en gezellinnen het ritmisch besef van eten, drinken, kousen stoppen, belasting betalen, uitjes, gasten ontvangen, bakken, bioscopen bezoeken; hóe benijden ze deze robotten, die in dit alles het begin en eind vinden van alles wat ze aan geluk en ongeluk in zich opnemen. Dát is niet een tot de dood verdoemde scheiding, dat is het ritueel beleven van een maatschappelijk patroon. Doch dit, dit sappig hout waarvan elke vezel tot
de slagader doordringt, dit weten dat een niets besparend vergif de sappigheid der vruchten tot verrotting verlaagt, is even bederfelijk als de verrotting zelf. Ze staan vóór twee zijwegen, de twee impulsieve handen; de ene weg leidt naar een rotsachtig besef, de andere naar donzige vachten. Welke zullen zij inslaan? Wel bewust van het feit dat welke ze ook nemen de eindpaal onverbiddelijk staat te wachten, zijn ze eerst even besluiteloos, blijven leunen tegen de achtergrond van hun onbedekte schaamte. Handen huilen niet, vingertoppen kunnen niet tranen maar ook niet redeneren, ze kunnen alleen maar bij uitzonderingen even beven of zich tot vuisten ballen of heel zacht, haast onmerkbaar strelen, alles wat teer, broos en onmenselijk liefde-gevend is. Toch kiezen ze de rotsachtige weg in plaats van de donzige. Machtig in hun oudheid staan deze door de natuur gehouwen harde sfinxen op hun liefde neer te staren. Geen enkele emotie waar te nemen uit door niets verwonde of gekwetste brokken natuur. Langzaam klimmen ze deze harde weg op, langzaam, alsof hun trage dood beter zou zijn dan een inzinking die hun ledematen tot een algehele verstijving zal doemen, maar hóe ze hun stappen ook vertragen, de nacht springt met gekke speelse sprongen aan hen voorbij, lustig, blij uitkijkend naar de dageraad. Een vage mist van de ochtend schijnt zich al te willen kleden om de naaktheid van een allesverliezende kracht te kunnen bedekken met een mantel van dauwdruppels, die toch te doorschijnend is. Daar liggen heuvelruggen als kleine nietszeggende zerken, waarin alles wat goed en volmaakt is geweest voor eeuwig begraven ligt; bruine zerken, vuilbesmette en witgekalkte zerken, terracotta zerken, wáár het oog maar reiken kan liggen die bultige begraafplaatsen van herinneringen en verloste pijnen. Wát een verlossing moet het zijn in een van die beschuttingen te rusten zonder de folterende zekerheid van wat komen moet, van wat aan het openbarsten is. Later zal alles terugkeren tot de gewone proporties, het leven zal verder gaan, of althans wat de doorsnee mens als leven beschouwt, moet verder volgen, zoals de nacht de dag, zoals de dood de geboorte, zoals het één-zijn de scheiding, zoals deze nu twee gevulde handen de leegte zullen omvatten zonder het begrip van de oorzaak. Zonder enige emotie zai de scheiding even egaal de lasten, zoals zij nu zo vol hemeltergende zoetheid gevuld zijn, torsen, meedragen, wegbrengen tot de laatste last zal zijn weggegleden. Dit bewustzijn zal even geruisloos wegsluipen als de contouren van deze zo ineengestrengelde handen. Alleen de dode stenen zullen blijven liggen met wijdopengespalkte ogen van ontzetting over zoveel leed: slechts de druipstenen zullen druppel na druppel blijven siepelen om hun eeuwige dorst te lessen; de heuvelruggen in al hun grillige bultigheid zullen van de ingehouden zuchten getuigen. Wellicht kunnen zij de opgekropte kreten, het duister liefhebben, de stuiptrekkende glimlachen, de bemoedigende knipogen der ingeslikte wellusten navertellen. Ook
zouden zij misschien het branden der begeerten, door kortsluiting ontstaan, blussen met hun eeuwig siepelen. Zelfs de nachtvlinders of vroege vogels kunnen elkaar bij het aanbreken van de nieuwe dag iets mededelen van de tragische vertrapte nesten, door mensenvoeten vernietigd, vóór ze gereed waren. Zullen zij in hun gezang een weeklank laten horen om hun verontwaardiging over zoveel wrede gevoelens der mensheid te verkondigen? Zij immers kunnen niet begrijpen dat men zulke liefdesnestjes liever vertrappen zal dan één donzig veertje bijdragen voor het bouwen ervan. Zij kunnen niet begrijpen dat het liefhebben, de liefkozingen, de tere vereniging van een liefde, verwoest kunnen worden, alleen maar om een hemeltergende wereld te verzadigen. Wie verstaat de taal van deze jonge snavels? Wie begrijpt de trillende nachtvlinders of de lichte beweeglijkheid van de libellen? Boven de heuvelruggen, boven alle dode stenen, boven de duisternis, boven de nacht en sterren verwijderen zich de contouren der handen, hun zware lasten torsend. Geen zucht, geen klacht, geen ‘tot ziens’, alleen maar het schragend weten dat dit voorbij zal zijn. Dat dit ondanks alle grimassen die de tijd hen voorspiegelt, dat het dode masker der verdwijning zal opdoemen met holle ogen, met een tandloze mond, versierd met een karkas van zelfbeheersing. Dan zal de hele duisternis zich ook met lichte vlinders vullen,
die hen een fladderend vaarwel zullen uithuilen. Dan zal ook de bodemloze afgrond van hun naar elkaar stijgende begeerten zich openen, in een drang naar drank van genot, van pijnlijke gevoelens, van een niet meer kunnen bestaan; dan zullen ook deze twee zo verschillende handen verbrijzeld door de zwaarte van hun last zich neerleggen op het altaar van hun verlossing. Deze handen, de ene diep, groot, vol groeven van het groot besef der lasten, de andere klein, breek-baar, kwetsbaar als een zieke vogel, die enkel adem-haalt door een wonder der natuur, maar toch is ook dit klein nietig brokje natuur gedoemd grote lasten, zware lasten van naderend afscheid te dragen. De schemering begint al gulzig te drinken aan de volle borsten van de dag, de lucht lichter naarmate de melkweg witter wordt en het geslurp scherper, maar deze beblaarde handen hebben dorst noch pijn noch zijn ze zich bewust van de last die ze meevoeren. Eerst rukken ze zich los van los, menend dat dát de last zal doen vallen, het lukt echter niet. Met moeite proberen ze het nu met kleine, bijna onmerkbare bewegingen, zich uit elkaar weg te trekken: zó gaat het beter, één voor één de vingers, eerst de pinken, die zijn immers kleiner en meegaander, dan de andere en met de palmen van elkaar afgewend verwijderen ze zich. Niets blijft over, behalve hun gestrengelde zinnen, behalve de bloeddruppels die nog steeds uit de nagels siepelend de grond rood verven. Langzaam vervagen de contouren en worden opgenomen in het heelal; langzaam, heel langzaam maar met
kronkelende vingers, met bebloede zinnen met pijnlijke begeerten, bereiken ze de toppen, daar waar niets meer bestaat, geen vreugde, geen pijn, geen hartstochten, geen onbeheerst samenzijn, maar ook geen afscheid. Daar rusten verloren ogen, versmade lippen, vernietigde lichamen en lege, eindeloze lege handen, die zelfs te leeg zijn om de chaotische verminkingen om zich heen te kunnen betasten, daar in de voorbijgevlogen tijd bestaat niets meer. Kunnen handen huilen? Kunnen handen schrijnend een afscheidskus drukken? Neen, handen kunnen alleen maar lasten torsen, zich in bloed baden en verder weggaan, verdwijnen zonder één zucht... Oda Blinder, gaf ik haar als schuilnaam. Ik gaf haar de schuilnaam, omdat zij anders misschien moeilijkheden zou kunnen krijgen. Zij was nog redelijk jong. Haar ouders woonden in een buurt waar men elkaar op de vingers keek. Iemand was er melaats geweest. In deze omgeving van de kleine plaats, waar zich overigens nooit iets afspeelde als het vechten van honden en begrafenissen, zouden haar hevige uitingen voor wie konden lezen, onder haar eigen naam door haar vader en moeder wat vreemd zijn aangekeken. Tenminste ik dacht dat zij die beklemming bij hen vreesde, en zij verzorgde haar mensen haar leven lang. Toen zij was gestorven vloog ik met haar vader (haar moeder was al dood) naar haar oudste zuster, die de taak van verzorgster van haar zou overnemen. Wij hebben het goed gedaan, haar naam de eerste tijd goed verborgen gehouden. Haar jongste broer Chal vertelde pas toen zijn verzamelde gedichten verschenen, dat hij niet geweten had dat Oda Blinder Yolanda was. Zo kon zij in De Stoep publiceren, mijn tijdschrift, hoewel zij feitelijk al haar gedichten voor mij schreef. Zij begon ermee toen de oorlog al enkele jaren aan de gang was. Daar heeft zij nooit over geschreven. Oda Blinder zou met haar vader vertrekken en drukte de hoop uit welkom te zijn als vreemdeling in Nederland. Maar zij is er nooit gekomen. Misschien nog vol van haar reisplannen ging zij dood. Zij was nooit ergens geweest. Haar eiland was haar omschreven leefgebied, of eigenlijk alleen Willemstad, waar zij was geboren. Zij verhuisde zelfs nooit uit de ouderlijke woning en zo hoorde het bij haar. Zo paste het bij iets ouderwets in haar, bij alle moderne toon van schrijven, dat ik het me niet anders had kunnen voorstellen. Zonder opschik hoorde zij daar zoals zij was. De avonden trok zij uit de voegen van eentonige regelmaat,
wanneer een woord bij haar zintuigen was gekomen, dat zij als een prooi aan haar poëzie wilde voeden. Wat doet een vrouw zo alleen? Zij sloeg een gat in stenen en verhaalde daardoor van haar verbeelding. Zij schiep een klimaat om zich heen. Wat zij te zeggen had bij gestalten van protest in haar verwijten, verzamelde zij in dichtbundels, die zij uiterst verzorgd en origineel opgetuigd, bijvoorbeeld met lucifers, al had zij het schuurpapier van Breton nooit gekend, mij bracht op mijn verjaardag. Het vigilie daarvan was erop aangetekend of de geboortedatum. Alsof het een kalender van mijn leven was. Er werd geen woord gebezigd bij het overreiken. Wat zij gaf, gaf zij vlug al had het haar heel wat avonden gekost, en zij snelde weer weg naar haar dodelijk bestaan van regelmaat, door haar versierd met hartstochtelijke overtuiging in de vooravond. Zo zag zij terug op een verleden, waarvoor zij steeds gevoeliger werd. Wat moet in haar niet gesproken hebben om zo te spreken. Op de tweede etage langs een stijle trap om boven te komen, zag zij het plaatselijke met heel grote ogen. De laatste twee delen van haar dichtwerk, die zij mij bracht, waren ‘Wazig Landschap’ en ‘Sayonara’. Zij wist waar zij hen heen-bracht als kinderen van de nacht. Zij is gestorven, de dichter, zo vol van haar liefde, in het jaar 1969.   Luc Tournier Het werk van Oda Blinder (1918-69) is door haarzelf nooit gereedgemaakt voor publikatie. Er verschenen tijdens haar leven gedichten in het Curaçaose tijdschrift De Stoep en de bloemlezing Brieven van een Curaçaose blinde en andere gedichten (Winants, Heerlen 1968), die werd samengesteld door Luc Tournier. Postuum verscheen de cyclus Incognito, eveneens geredigeerd door Luc Tournier (Flamboyant/p, Rotterdam 1973).   De huidige uitgave van alle bekende gedichten en prozastukken van Oda Blinder is gebaseerd op de getypte manuscripten die in het bezit zijn van Luc Tournier. In de gevallen waarin een verschil bestaat tussen de teksten en de cesuren van de manuscripten en die van de gepubliceerde gedichten, is het manuscript gevolgd. Wel zijn kennelijke type-fouten hersteld en is de spelling geconformeerd; ook zijn op enkele plaatsen leestekens aangebracht waar die voor het goed begrip noodzakelijk waren. Het werk, dat in dit boek is bijeengebracht, zou door de dichteres vermoedelijk op sommige punten zijn veranderd of zelfs teruggetrokken van publikatie, indien zij zelf deze uitgave had kunnen begeleiden. Wij meenden dat een integrale publikatie toch het meest verantwoord is, ook al zijn sommige teksten kennelijk als eerste aanzetten en notities bedoeld.   Van enkele gedichten bestaan varianten die hieronder zijn aangegeven: Passie ‘Tastbare schaduwflarden’ (blz. 33). De strofe ‘- want stenen zijn te hard voor dit ontwaken’ is gelijk aan de tweede strofe van het gedicht ‘Ik zie je nog’ (blz. 88) in de cyclus Een handvol leegten. Sayonara De titel van een Zuidamerikaanse film waarop het prozagedicht is gebaseerd. Het prozagedicht is gedateerd 19 november 1965.   De wonden der zwarte Madonna In het manuscript van deze cyclus volgt na ‘...je dronkenschap...’ (blz. 63) een strofe die identiek is aan de strofe ‘...somber blonken...’ (blz. 33) van de cyclus Passie.   Ponnie en paard Deze cyclus werd geschreven bij een reeks schilderijen van Chris Engels. De titels van de gedichten corresponderen met de namen van de schilderijen. ‘Lastdier’ (blz. 72); de tekst, gepubliceerd in Brieven van een Curaçaose blinde, heeft als beginregel ‘Diep verzonken’ in plaats van ‘Zwaar bezonken’. ‘In de hoge ruimte’ (blz. 74) - de laatste regel in Brieven van een Curaçaose blinde luidt: ‘cellofaangezicht’.   Een handvol leegten ‘Au revoir’ (blz. 117) - in Brieven van een Curaçaose blinde luidt de titel ‘Au revoir, Charles’. ‘We zijn niet meer alleen’ (blz. 119). De eerste strofe is gelijk aan de tweede strofe van Consecratie.   Laatste gedichten De Engelse gedichten stuurde de dichteres enkele dagen voor haar dood toe aan de architect John Rawlings in New York. Het gedicht ‘Aan de ondergaande zon’ bleef bewaard op een bandopname waarop de dichteres een aantal eigen verzen spreekt. De bandopname werd in de loop van de jaren zestig vervaardigd en toegezonden aan haar zuster en zwager in Nederland.